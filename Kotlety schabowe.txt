Składniki:

4 kotlety ze schabu środkowego - po 1,5 cm grubości sztuka
3 większe jajka
niecała szklanka bułki tartej
pół płaskiej łyżeczki soli i pieprzu
smalec wieprzowy do smażenia

Przygotowanie:

Poproś w sklepie, by ekspedientka ukroiła Ci 4 kotlety ze schabu środkowego - po 1,5 cm grubości każdy. W domu przepłucz mięso pod bieżąca, zimną wodą i od razu osusz ręcznikiem papierowym.

Na blacie połóż złożoną na pół ściereczkę lub łapkę kuchenną. Na ścierce połóż deskę drewnianą. Na desce kładź po kolei kotlety i ubijaj tłuczkiem do mięsa, aż rozpłaszczą się do 7 mm grubości, czyli o połowę. Pamiętaj, by przed ubijaniem kotleta położyć najpierw na niego woreczek śniadaniowy i dopiero ubijać. Nie zapryskasz wówczas całej kuchni wodą z mięsa :-)

Przygotuj dwa, głębsze talerze, dużą patelnię z grubym dnem oraz smalec. Do jednego talerza wbij jajka i rozbełtaj widelcem. Do drugiego wsyp bułkę tartą. Każdy kotlet lekko posyp solą i pieprzem - możesz śmiało solić mięso przed smażeniem.

Bardzo dobrze nagrzej patelnię. Dodaj smalec - tyle, by rozpuszczony przykrył całą powierzchnię patelni. Kotlety pojedynczo zanurz w jajku a następnie od razu obtocz w bułce. Wystarczy jedna warstwa. Kładź na nagrzaną patelnię i smaż z obu stron an rumiano. Kotlety nie powinny potrzebować więcej niż 2 minuty na stronę. Zwróć uwagę na moc palnika. Kotlety powinny się równomiernie podsmażać na brązowo-złoto. Jeśli zaczynają się palić i szybko ciemnieją, koniecznie zmniejsz moc palnika. Jeśli zaś po minucie są nadal blade i słabo się smażą - zwiększ moc palnika.

Po każdej serii (smażysz kotlety po 1 lub 2 na patelnię) usuń palące się resztki bułki oraz dołóż smalcu.